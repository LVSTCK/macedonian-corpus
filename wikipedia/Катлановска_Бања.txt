Катлановска Бања
Катлановска Бања — една од најпознатите македонски бањски центри. Се наоѓа во долниот тек на реката Пчиња, над селото Катланово, на надморска височина од 230 м. Од градот Скопје, со кој е поврзана со современа сообраќајница, е оддалечена 25 км.
Термоминералните извори се јавуваат на раседни линии кои се од поголеми размери. Една пукнатина се протега по самиот Бањски Рид и е забележлива во должина од околу 350 м. Теренот каде што се подигнати хотелските објекти е изграден од аргилошости, а Бањскиот Рид од слоевит варовник. Во околината на бањата има повеќе топли и ладни минерални извори, додека бањата со вода се снабдува од една дупка што дава 1,5 л/с, со температура на водата од 40°С. Водата содржи најмногу натриум, калциум, хлор, сулфати и хидрокарбонати.
Во бањата со успех се лекуваат повеќе видови ревматични заболувања, болести на половите органи, бубрезите и мочните патишта, нервни, кожни и болести на дишните органи. Бањата интензивно ја користеле уште Римјаните, а потоа и Турците. Првиот хотел кој бил со 156 легла бил изграден дури во 1934 година.[1] Денеска во бањата постојат три хотела и неколку одморалишта со вкупен капацитет од 450 кревети. Годишно овде престојуваат по околу 10.000 посетители. Во периодот по 2008 година, капацитетите на бањата се обновени и таа е една од најсовремените и најквалитетно опремените бањски центри во Македонија.
Поврзано
[уреди | уреди извор]Наводи
[уреди | уреди извор]- ↑ Александар Стојмилов, Катлановска Бања, „Географски разгледи“, кн. 7, Скопје, 1969
Галерија
[уреди | уреди извор]-
Поглед на Катлановска Бања од воздух
-
Влезот на Катлановска Бања
-
Мост преку Пчиња кај Катлановска Бања
-
Мост преку Пчиња кај Катлановска Бања
Катлановска Бања — матична страница